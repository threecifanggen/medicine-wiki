# 玉龙歌

扁鹊授我玉龙歌，玉龙一试绝沉疴，

玉龙之歌真罕得，流传千载无差讹。

我今歌此玉龙诀，玉龙一百二十穴，

医者行针殊妙绝，但恐时人自差别。

补泻分明指下施，金针一刺显明医，

伛者立伸偻者起，从此名扬天下知。

中风不语最难医，发际顶门穴要知，

更向百会明补泄，即时苏醒免灾危。

鼻流清涕名鼻渊，先泻后补疾可痊。

若是头风并眼痛，上星穴内刺无偏。

头风呕吐眼昏花，穴取神庭始不差。

孩子慢惊何可治，印堂刺入艾还加。

头颈强痛难回顾，牙疼并作一般看，

先向承浆明补泻，后针风府即时安。

偏正头风痛难医，丝竹金针亦可施，

沿皮向后透率谷，一针两穴世间稀。

偏正头风有两般，有无痰饮细推观，

若然痰饮风池刺，倘无痰饮合谷安。

口眼㖞斜最可嗟，地仓秒穴连颊车，

㖞左泻右依师正，喎右泻左莫令斜。

不闻香臭从何治？迎香两穴可堪攻，

先补后泻分明效，一针未除气先通。

耳聋气闭痛难言，须刺翳风穴始痊，

亦治颈上生瘰疬，下针泻动即安然。

耳聋之症不闻声，痛痒蝉鸣不快情，

红肿生疮须用泻，宜从听会用针行。

偶尔失音言语难，哑门一穴两筋间，

若知浅针莫深刺，言语音和照旧安。

眉间疼痛苦难当，攒竹沿皮刺无妨，

若是眼昏皆可治，更针头维即安康。

两眼红肿痛难熬，怕日羞明心自焦，

只刺睛明鱼尾穴，太阳出血自然消。

眼痛忽然血贯睛，羞明更涩最难睁，

须得太阳针出血，不用金刀疾自平。

心血炎上两眼红，迎香穴内刺为通，

若将毒血搐出后，目内清凉始见功。

强痛脊背泻人中，挫闪腰酸亦可攻，

更有委中之一穴，腰间诸疾任君攻。

肾若腰痛不可当，施为行止甚非常，

若知肾俞二穴处，愈见医科神圣功。

膝腿无力身力难，原因风湿致伤残，

倘知二市穴能灸，步履悠悠渐自安。

髋骨能医两腿痛，膝风红肿不能行，

必针膝眼膝关穴，功效须臾病不生。

寒湿脚气不可熬，先针三里及阴交，

再将绝骨穴兼刺，肿痛登时立见消。

肿红腿足草鞋风，须把昆仑二穴攻，

申脉太溪如再刺，神医妙诀起疲窿。

脚背痛起丘墟处，斜针出血即时轻，

解溪再与商丘识，补泻行针要辨明。

行步艰难疾转加，太冲二穴效堪夸，

更针三里中封穴，去病如同用手抓。

膝盖红肿鹤膝风，阳陵两穴亦堪攻，

阴陵针透尤收敛，红肿全消见异功。

腕中无力痛艰难，握物难移体不安，

腕骨一针虽见效，莫将补泻等闲看。

急痛两臂气攻胸，肩井分明穴可攻，

此穴原来真气聚，补多泻少应其中。

肩背风气连臂疼，背缝二穴用针明，

五枢亦治腰间病，得穴方知疾顿轻。

两肘拘挛筋骨连，艰难动作欠自然，

只将曲池针泻动，尺泽兼行见圣传。

肩端红肿痛难当，寒湿相争气血旺，

若向肩颙明补泻，管君多灸自安康。

筋急不开手难伸，尺泽从来要认真，

头面纵有诸样症，一针合谷效通神。

腹中气块痛难当，大陵外关可消祥，

若是肋痛并闭结，支沟奇妙效非常。

脾家之症最可怜，有寒有热两相煎，

间使二穴针泻动，热泻寒补病俱痊。

九种心痛及脾痛，上皖穴内用神针，

若还脾败中脘补，两针神效免灾侵。

痔漏之疾亦可憎，表里急重最难禁，

或痛或痒或下血，二白穴在掌中求。

三焦之气壅上焦，口苦舌干岂易调，

针刺关冲出毒血，口生津液病俱消。

手臂红肿连腕痛，液门穴内用针明，

更将一穴名中渚，多泻中间疾自轻。

中风之症症非轻，中冲二穴可安宁，

先补后泻如无应，再刺人中立便轻。

胆寒心虚病如何？少冲二穴最功多，

刺入三分不着灸，金针用后自平和。

时行疟疾最难禁，穴法由来未申明，

若把后溪穴寻得，多加艾火即时轻。

牙痛阵阵苦相煎，穴在二间要得传，

若患翻胃并呕吐，中魁奇穴莫教偏。

乳鹅之症少人医，必用金针疾始除，

如若少商出血后，即时安稳免灾危。

如今瘾疹疾多般，好手医人治亦难，

天井二穴多着灸，纵生瘰疬灸皆安。

寒痰咳嗽更兼风，列缺二穴最可攻，

先把太渊一穴泻，多加艾火即收功。

痴呆之症不堪亲，不识尊卑枉骂人，

神门独治痴呆病，转手骨开得穴真。

连日虚烦面赤妆，心中惊悸亦难当，

若寻通里穴寻得，一用金针体便康。

风眩目烂最堪怜，泪出汪汪不可言，

大小骨空皆妙穴，多加艾火疾自痊。

妇人吹乳痛难消，吐血风痰稠似胶，

少泽穴内明补泻，应时神效气能调。

满身发热痛为虚，盗汗淋淋渐损躯，

须得百劳椎骨穴，金针一刺疾俱除。

忽然咳嗽腰背痛，身柱由来灸便轻，

至阳亦治黄疸病，先补后泻效分明。

肾败腰虚小便频，夜间起止苦劳神，

命门若得金针助，肾俞艾灸起邅迍。

九般痔漏最伤人，必刺承山效若神，

更有长强一穴是，呻吟大痛穴为真。

伤风不解嗽频频，久不医时劳便成，

咳嗽需针肺俞穴，痰多宜向丰隆寻。

膏肓二穴治病强，此穴原来难度量，

斯穴禁针多着灸，二十一壮亦无妨。

腠理不密咳嗽频，鼻流清涕气昏沉，

须知喷嚏风门穴，咳嗽亦加艾火灸。

胆寒尤是怕惊心，遗精白浊实难禁，

夜梦鬼交心俞治，白环俞沾一般针。

肝家血少目昏花，宜补肝俞力便知，

更加三里频泻动，还光益血自无差。

脾家之症有多般，致成翻胃吐食难，

黄疸亦须寻腕骨，金针必定夺中脘。

大便闭结不能通，照海分明在足中，

更把支沟来泻动，方知秒穴有神功。

小腹胀满气攻心，内庭二穴要先针，

两足有水临泣泻，无水方能病不侵。

七般疝气取大敦，穴法由来指侧间，

诸经俱载三毛处，不遇师传隔万山。

传尸劳病最难医，涌泉出血免灾危，

痰多须向丰隆泻，气喘丹田亦可施。

浑身疼痛疾非常，不定穴中细申祥，

有筋有骨须浅刺，灼艾临时要度量。

劳宫穴在掌中寻，满手生疮痛不禁，

心胸之病大陵泻，气攻胸腹一般针。

哮喘之症最难当，夜间不睡气遑遑，

天突秒穴宜寻得，膻中着灸便安康。

鸠尾独治五般痫，此穴须当仔细观，

若然着灸宜七壮，多则伤人针宜难。

气喘急急不可眠，何当日夜苦忧煎，

若得璇玑针泻动，更得气海自安然。

肾强疝气发甚频，气上攻心似死人，

关元兼刺大敦穴，此法亲传始得真。

水病之疾最难熬，腹满虚胀不肯消，

先灸水分并水道，后针三里及阴交。

肾气冲心得几时，须用金针疾自除，

若得关元并带脉，四海谁不仰明医。

赤白妇人带下难，之因虚败不能安，

中极补多宜泻少，灼艾还需着意看。

吼喘之症嗽痰多，若用金针疾自和，

俞府乳根一样刺，气喘风痰渐渐磨。

伤寒过经犹未解，须上期门穴上针，

忽然气喘攻胸膈，三里泻多须用心。

脾泻之症别无他，天枢二穴刺休差，

此是五脏脾虚症，艾火多添病不加。

口臭之疾最可憎，劳心只为苦多情，

大陵穴内人中泻，心得清凉气自平。

穴法深浅在指中，治病须臾显妙功，

劝君要治诸般疾，何不当初记玉龙。